Фестиваль Bouquet Kyiv Stage у 2023 році пройде у Тбілісі

Поліна Горлач

20 квітня, 17:56

Електронний сет Андрія Кириченка "Sound tribute to Maria Prymachenko". Фото із сайту tbilisi.bouquetstage.com

З 28 до 30 квітня український мистецький фестиваль Bouquet Kyiv Stage пройде у Тбілісі (Грузія). Про це повідомили у соціальних мережах події.

"Пішов другий рік від початку віроломного повномасштабного вторгнення Росії в Україну. Ця війна зруйнувала життя кожного українця, всієї нашої країни, а також призвела до глобальних змін в усьому світі", — зазначає засновниця фестивалю Ірина Буданська.

Слоганом цьогорічної події стане "Ukraine + Sakartvelo. Side by side".

Фестиваль Bouquet Kyiv Stage у 2023 році пройде у Тбілісі. Фото: Bouquet Kyiv Stage/Facebook

Організатори зазначають, що фестиваль у Тбілісі "стане подякою свободолюбивій частині грузинського народу, яка називає себе картвели".

Метою ж фестивалю стане об’єднання українців і картвелів, "людей на стороні світла, у боротьбі з імперським злом".

"Грузія, яка пережила війну з РФ, на власному досвіді знає що таке окупація, жорстокість рашистів та геноцид. (...) Але сьогодні ситуація інша: світ виніс історичні уроки і об’єднався проти рашиського зла. Об’єднаний світ переМОЖЕ рашизм, Світло переможе темряву!", — додає Буданська.

У Львові пройде благодійний фестиваль ARMOR FEST, щоб зібрати 1 млн гривень для парамедикинь